((آخرين آيه، سوره يا حکم نازل شده))
  

يکى از مباحثى که در آثار علوم قرآنى مطرح شده، بحث از تعيين آخرين بخش از قرآن است که بر رسول گرامى اسلام (ص) نازل شد. در اين مورد، گاهى از آخرين آيه، گاهى از آخرين سوره، و گاهى از آخرين حکم شرعى نازل شده سخن گفته شده است. آنچه در اين موارد از جانب دانشمندان علوم قرآنى و مفسران نقل شده بيانگر اختلاف زياد در مسأله است. منشأ اين اختلاف ها روايات و اقوالى است که از صحابه و تابعين نقل شده است. برخى سعى کرده اند وجه جمعى در هر مورد ارائه کنند. ذيل مدخل: «آخرين آيه مدني» و «آخرين سوره» توضيحات بيشترى ارائه شده است.[1] 
آخر ما نُسِخ
((آخرين حکم شرعى منسوخ در اسلام))
مؤلف بصائر ذوي التمييز ضمن بحث نَسخ قرآن به بيان احکامى پرداخته که ابتدا تشريع و سپس نسخ شده اند. احکام منسوخ به ترتيب زمانى بنا به نوشته وي به اين صورت است: 

1. نماز، که تعداد آن از پنجاه به پنج تبديل شد؛ 2. تغيير قبله از بيت المقدس به کعبه با آيه 144 سوره بقره؛ 3و4. روزه روز عاشورا و سه روز از هر ماه، که به جاى آن ها روزه ماه رمضان واجب شد؛ 5. حکم زکات، که ابتدا اموال زائد بر مخارج اهل و عيال، صدقه و زکات محسوب مى شد؛ 6. اِعراض از مشرکان و درگذشتن از آن ها، که با آيه سيف: + (... وَقَاتِلُواْ الْمُشْرِكِينَ كَآفَّةً...) + (توبه 36) و سپس امر اختصاصى به قتال اهل کتاب (توبه 29) نسخ گرديد؛ 7. ميراث وَلاء، که با توريث ذوى الأرحام نسخ شد؛ 8. نسخ ميراث ذوى الأرحام به وصيت؛ 9. نسخ وصيت به آيه مواريث (نساء 11) ؛ 10. نسخ جواز حضور مشرکان در حرم به آيه 28 سوره توبه؛ 11. نسخ پيمان ميان رسول الله (ص) و مشرکان به آيه نخست سوره توبه. 

بنابراين، آخرين منسوخ، همان پيمان ميان پيامبر (ص) و مشرکان است.[1] 

  
آخرین آیه
آخرین آیه مدنی
((آخرين آيه نازل شده در مدينه))
از آنجا که بخش اخير عمر شريف پيامبر (ص) در شهر مدينه سپرى شد، آخرين آيه مدنى همان آخرين آيه نازل شده بر پيامبر (ص) است. آراء و اقوال دانشمندان علوم قرآنى و مفسران قرآن در باره اين آيه بدين قرار است: 

1. آيه 278 سوره بقره (آيه ربا) ؛ 2. آيه 281 سوره بقره؛ 3. آيه 282 سوره بقره (آيه دَين) ؛ 4. آيه 195 سوره آل عمران؛ 5. آيه 93 سوره نساء؛ 6. آيه 176 سوره نساء (آيه ارث کلاله) ؛ 7. آيه 110 سوره کهف؛ 8. آيه 145 سوره انعام؛ 9. آيه 194 سوره آل عمران؛ 10. آيه 3 سوره مائده (آيه اکمال دين) ؛ 11. آيه 9 سوره توبه؛ 12. آيات 127، 128 و 129 سوره توبه. 
